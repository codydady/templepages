அன்னூரில் இருந்து சிறுமுகை செல்லும் சாலையில் இடுகம்பாளையம் வருகிறது. இது ஓதிமலைக்கு தென் மேற்கில் அமைந்திருக்கிறது. கோவை சத்தியமங்கலம் சாலையில் புளியம்பட்டி வந்து அங்கிருந்தும் மேற்காக செல்லும் சாலையில் வந்தால் இடுகம்பாளையம் வரலாம்.

சுமார் 600 வருடங்களுக்கு முன்பு இவ்விடத்தில் அழகிய சோலைகளுக்கு நடுவே ஒரு பாறை இருந்தது. அப்பொழுது மாமன்னர் கிருஷ்ணதேவராயர் ஆட்சி காலம் நடைபெற்றுக் கொண்டிருந்தது. அப்பொழுது அவர் குல குருவான மாத்வ சித்தாந்தத்தை அனுஷ்டிக்கும் மகான் ஸ்ரீ வியாசராஜ தீர்த்தர் இப்பகுதிக்கு வரும்போது ஓர் உந்து சக்தியால் இப்பாறையை தேடி வந்தார். தன் கால்கள் நோக தேடிவந்து இந்தப் பாறையை கண்ட நொடியிலேயே தரையில் விழுந்து வணங்கி ஆனந்த கண்ணீர் மல்க பரம பக்தியுடன் வலம் வந்தார். தனது ஞான திருஷ்டியால் பிரேத யுகத்தில் ராமபிரான் வந்து இளைப்பாறிய பாறை இது என்று அறிந்தார். உத்தமரும் மந்திரங்களிலும் சாஸ்திரங்களிலும் இணையற்றவருமான மகான் ஸ்ரீ வியாசராஜ தீர்த்தர், ராம பக்தரான அனுமாரை நவாம்சங்களுடன் அப்பாறையில் புடைப்புச் சிற்பமாக வடித்து குடமுழுக்கு செய்து மகிழ்ந்திருந்தார். 

ராமரே வந்து அமர்ந்திருந்த இப்பாறையை ஆஞ்சநேய மூத்தமாக மாற்றி இன்றளவும் நமக்கு அருள் புரியும் ஜெயமங்கள ஆஞ்சநேயராக மாற்றி தந்தார் அந்த மகான். அத்தகைய பழமையும் பெருமையும் திருவருளும், குருவருளும் நிறைந்த இத்தலத்தை காண அனைவரும் கட்டாயம் ஒரு முறையாவது வர வேண்டும். 